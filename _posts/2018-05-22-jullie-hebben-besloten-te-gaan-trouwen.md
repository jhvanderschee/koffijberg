---
title: Jullie hebben besloten te gaan trouwen!
image: /uploads/brit-voor-spiegel.jpg
alignment: middle
---

De grote dag voor hem en voor haar

Eindelijk is het zover: Jullie hebben besloten te gaan trouwen!

Vooraf moet je heel veel regelen: Een perfecte locatie, de gastenlijst, het chicste pak en de mooiste jurk. Het zijn nog maar een paar zaken uit een lange lijst. Op deze to-do lijst mag je kapsel niet ontbreken. Want net zoals jullie mooiste dag, vergt een trouwkapsel ook de juiste voorbereiding. Zowel voor hem als voor haar.

![](/uploads/bruiloft-britt-kapper-actie-kimm.jpg)

Om jullie een beetje op weg te helpen, hierbij mijn tips en tricks:

**Zeker doen!**

**Dames**

·         Maak een moodboard van kapsels die je mooi vindt. Dit is een goede basis om samen met je kapper richting te geven aan je droomkapsel.

·         Plan samen met je kapper een moment voor een proefkapsel. Dan kan je beoordelen of je gekozen kapsel ook past bij je verwachtingen. En voor je kapper is het fijn om alvast te kunnen timen hoeveel tijd hij of zij moet uittrekken om dit kapsel te maken. Je trouwdag is strak gepland en je wilt voorkomen dat die dag bij de kapper al met vertraging begint!

·         Zorg dat je jurk en je haar een totaal vormen. Als het goed is, versterken ze elkaar! Is je jurk bijvoorbeeld heel uitgesproken en ‘gebeurt’ er veel op je jurk, dan is het verstandig om je haar wat ingetogener te laten zijn. En  omgekeerd: Is je jurk heel minimalistisch, dan kan je goed voor een uitgesproken kapsel kiezen. Laat je kapper daarom ook foto’s van je jurk zien!

·         Sta open voor verrassingen: Soms is een kapsel waar je al je hele leven van droomt niet het juiste kapsel voor jou. Niet getreurd, je kapper weet je zeker te verrassen met opties waar je nog niet over had nagedacht.

![](/uploads/bruidegom-bruiloft-kapper-amsterdam.jpg)

**Heren**

Als je denkt dat de voorpret van mooi haar alleen voor de bruid is weggelegd, heb je ’t mis! Aan jouw kapsel wordt tegenwoordig minstens zoveel aandacht besteed. En hoe fijn is het mannen, dat jullie nu ook heerlijk in de watten worden gelegd!

·         Zorg ervoor dat je kapper een model in je haar knipt, dat je zelf gemakkelijk in model kunt brengen. Niets zo frustrerend als een kapsel dat niet goed wil zitten op de dag van je leven.

·         Nodig je kapper bij je thuis uit. Ook voor jou is het prettig om je haar tiptop gestyled te hebben.

·         Tip van de fotograaf: gebruik een stylingsproduct zonder al te veel glans. Glans kan nadelig werken op je trouwfoto’s door weerkaatsing van licht.

**Niet doen!**

Er zijn ook een paar dingen die je beter kunt laten. Zo wil je niet het risico lopen om voor het altaar (of ergens anders) met een ander kapsel of een andere kleur te verschijnen dan je voor ogen had.

**Dames**

·         Te vet haar op je trouwdag kan je kapsel erg beïnvloeden. Was het haar uiterlijk één dag van tevoren en gebruik niet te veel conditioner. Zo kan je kapper of kapster gemakkelijker jouw ideale kapsel maken.

·         Ga niet voor een last-minute kleur. Stel je kleurbehandelingen niet uit tot het laatste moment. Zorg er liever voor dat er minimaal twee weken tussen de kleuring en de bruiloft zitten. Zo voorkom je dat je haar er ‘té gekleurd’ uitziet. En mocht de gekozen kleur toch niet helemaal naar wens zijn, dan is er nog tijd om dit te herstellen.

·         Het knippen van je haar kun je het beste een maand voor de bruiloft doen. Op die manier heeft je haar tegen de dag van je huwelijk weer een natuurlijke valling.

![](/uploads/bruiloft-britt-kapper-actie-fohn.jpg)

 **Heren**

·         Laat je haar nooit een paar dagen voor de bruiloft knippen. Anders ziet je haar er ‘té geknipt’ uit. Probeer een week of twee van tevoren je haar te laten knippen en ga twee dagen voor je bruiloft nog even bij je kapper langs om je contouren en nekharen strak te maken.

·         Wijk niet te veel af van je gewoonlijke look. Anders voel je je misschien ongemakkelijk of niet jezelf. De dag is al spannend genoeg!

![](/uploads/bruiloft-kapper-heren-amsterdam-2.jpg)

En het allerbelangrijkst: Geniet enorm van de mooie dag die komen gaat en alles wat erbij komt kijken. Hij is zo snel voorbij. En zeg nou zelf, als jij als bruid of bruidegom de sterren van de hemel straalt, dan kan die mooie dag niet meer stuk. Veel geluk samen!

Groet Peter